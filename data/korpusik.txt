#0001
Radosław Sikorski uważa, że może nastąpić przełom w gazowym kryzysie: - Mamy szereg pozytywnych sygnałów. Premier Putin zadeklarował, a szef Komisji Europejskiej potwierdził, że jeżeli w region zostaną wysłani unijni obserwatorzy, to gaz popłynie - powiedział szef polskiej dyplomacji.

- Polska gotowa jest odegrać (taką) rolę, jeśli tego obydwa kraje by sobie życzyły i Komisja Europejska chciałaby wysłać przedstawicieli państw członkowskich - powiedział w "Faktach po Faktach" w TVN24 Radosław Sikorski. - My bardzo szybko, na przykład jutro, możemy wysłać najwyższej klasy światowych ekspertów od gazownictwa, którzy taką rolę mogą odegrać. - dodał. Jego zdaniem to eksperci, a nie dyplomaci "w sposób wiarygodny" pokazaliby "przepływy gazu". Do tej pory Kijów i Moskwa wzajemnie obwiniały się za zatrzymanie tranzytu gazu do Unii Europejskiej.

O kryzysie gazowym minister spraw zagranicznych Radosław Sikorski rozmawiał w środę z szefem MSZ Rosji Siergiejem Ławrowem, wicepremierem Ukrainy Hryhorijem Nemyrią i szefem niemieckiej dyplomacji Frankiem Steinmeierem. Szef polskiej dyplomacji zapowiedział też, że w sprawie konfliktu gazowego w czwartek odbędzie się spotkanie unijnych ministrów ds. europejskich, a w poniedziałek - ministrów ds. energetyki. 

- To jest intensywna aktywność naszego kraju. To, że jesteśmy w stanie utrzymywać dialog ze wszystkimi stronami konfliktu, spowoduje, mam nadzieję, że Polska będzie nie częścią problemu, tylko częścią rozwiązania - mówił Sikorski.

Szef MSZ dodał, że z jego rozmów wynika, iż stanowiska Rosji i Ukrainy "nie różnią się tak dramatycznie jakby to wyglądało z szumu medialnego". Relacjonował, że według deklaracji strony ukraińskiej Kijów jest zainteresowany opracowaniem "przejrzystego mechanizmu" ustalania cen gazu. - Wydaje mi się to rozsądne. Także z punktu widzenia Rosji, byłby to taki normalny europejski system ustanawiania cen - mówił.

Jutro, w związku kryzysem gazowym, z inicjatywy premiera Donalda Tuska dojdzie do spotkania Grupy Wyszehradzkiej.

Putin: Nie ma obserwatorów, nie ma gazu
- Rosja wznowi dostawy gazu przez Ukrainę dla europejskich odbiorców tylko po wypracowaniu mechanizmów kontroli z udziałem obserwatorów międzynarodowych - oświadczył wcześniej premier Rosji Władimir Putin. - Gazprom wznowi dostawy tylko po wypracowaniu mechanizmów kontroli z udziałem obserwatorów międzynarodowych - powiedział Putin w trakcie rozmowy telefonicznej z czeskim premierem Mirkiem Topolankiem, którego kraj przewodzi obecnie Unii Europejskiej. Wypowiedź Putina przekazała służba prasowa rządu Rosji. Podała, że premier Rosji "aktywnie poparł" propozycję premiera Czech, by skierować obserwatorów międzynarodowych, w tym unijnych, na terytorium Ukrainy i Rosji.

#0002
- Gazprom chętnie zakończy negocjacje tak szybko, jak to tylko możliwe i ma nadzieję, że stanie się to już w czwartek - poinformowało "Rzeczpospolitą" źródło w rosyjskim koncernie Gazprom. Jak pisze w swoim internetowym wydaniu gazeta, po spotkaniu z przedstawicielami Naftohazu w Brukseli może dojść nie tylko do wznowienia dostaw gazu do Unii Europejskiej, ale i na Ukrainę.

Z nieoficjalnych informacji "Rzeczpospolitej" wynika, że stronie rosyjskiej zależy teraz na jak najszybszym zakończeniu sporu z Ukraińcami, który na kontynencie określany jest wręcz jako wojna gazowa. - Choć Gazprom pręży muskuły, zrozumiał, że może stracić twarz i duże pieniądze, jeśli obecna sytuacja utrzyma się dłużej - mówi jeden z ekspertów. Uderza ona z ważnych zachodnich partnerów Gazpromu, którzy współpracują z nim nie tylko kupując gaz, ale też w zakresie inwestycji. Poza tym kryzys na linii Moskwa-Kijów dotyka takie kraje jak Bułgaria i Grecja, na przychylności których szczególnie zależy stronie rosyjskiej, choćby w związku z planem budowy nowego gazociągu przez Morze Czarne.

Na dodatek okazało się, że zakręcenie gazowego kurka dla Ukrainy nie spowodowało w tym kraju istotnych problemów z zaopatrzeniem. Ukraińcom w tym przypadku pomógł kryzys gospodarczy, w efekcie którego spadło zapotrzebowanie na gaz. Ukraina ma też pełne magazyny surowca. - To wszystko może spowodować, że faktycznie jeszcze w tym tygodniu obie skłócone strony osiągną porozumienie - twierdzi "Rzeczpospolita".

#0003
- Jeśli Słowacja ma być zakładnikiem konfliktu między Rosją a Ukrainą, to jest w stanie wyobrazić sobie otworzenie na nowo jednostki w Jaslovskich Bohunicach - powiedział premier Fico. W związku z drastycznym spadkiem dostaw rosyjskiego gazu Słowacja wprowadziła stan wyjątkowy w gospodarce. 

Słowacja sprowadza z Rosji aż 98 procent potrzebnego jej gazu. Wczoraj przed południem dostawy zmiejszyły się o 70 procent. Główny importer gazu, koncern SPP poinformował, że Słowacja musiała zamknąć największą stację przesyłową w Velkich Kapuszanach.

Dzienne zapotrzebowanie Słowacji wynosi 35 milionów metrów sześciennych gazu. To znacznie więcej niż możliwości podziemnych zbiorników, z których Słowacja może czerpać 22 miliony metrów sześciennych gazu. 

#0004
Każdy, kto przyjdzie na komisję Przyjazne Państwo, będzie musiał podać, gdzie pracuje - zapowiadał nam dwa tygodnie temu Janusz Palikot. Sprawdziliśmy: rubryki "miejsce pracy" wciąż nie ma. - Okazało się, że musimy sprawdzić, czy taka rubryka nie łamie ustawy o ochronie danych osobowych - tłumaczy dziś Palikot i zapowiada, że jego komisja i tak zmieni ustawę o lobbingu.

Temat lobbingu na komisji Przyjazne Państwo pojawił się w grudniu. "Dziennik" zarzucił wówczas Palikotowi, że na jego komisji, ustawy piszą lobbyści podający się za ekspertów. Przewodniczący Przyjaznego Państwa w rozmowie z nami zapowiedział wtedy, że aby rozwiać wszelkie wątpliwości, wprowadzi dla gości komisji dodatkową rubrykę "miejsce pracy". - Wtedy wszyscy będą wiedzieć, kto czyje interesy reprezentuje - argumentował Palikot. 

Jak się okazuje jednak, nowa rubryka nie powstała.

Jak Palikot zmieni lobbing?

- Rubryki jeszcze nie ma, ale mam nadzieję, że już niedługo się pojawi. Wystosowaliśmy pismo do dyrekcji komisji sejmowych z zapytaniem, czy możemy dokonać takiej zmiany. Okazuje się, że trzeba wziąć pod uwagę m.in. przepisy związane z ochroną danych osobowych. Nie ma jeszcze ostatecznego stanowiska w tej sprawie. Tak czy inaczej nie może to być wprowadzone moją decyzją, tylko w ramach całej procedury wdrażanej przez dyrekcję komisji sejmowych. Myślę, że to potrwa jeszcze kilka dni - tłumaczy nam Palikot.

Poseł dodaje jednak, że to będzie rozwiązanie tymczasowe, bo komisja przygotuje nowelizację ustawy o lobbingu.

Wprowadzimy ustawowy obowiązek informowania przedstawicieli różnych organizacji o tym, gdzie są zatrudnieni. Poza tym jesteśmy otwarci na propozycje. Jeżeli jacyś eksperci albo na przykład czytelnicy portalu Gazeta.pl mają dobre pomysły, chętnie się nad nimi pochylimy

- mówi poseł.

Z pomysłami trzeba się spieszyć, bo Palikot zapowiada, że chce, aby komisja przygotowała projekt w ciągu najbliższych dwóch tygodni.

Lobbysta sejmowy: To bardzo dobry pomysł

- To bardzo dobry pomysł, który służy przejrzystości i transparentności przy pracach legislacyjnych. Teraz będzie wiadomo, kto i jakie interesy reprezentuje - komentuje w romowie z nami plany Palikota jeden z zarejestrowanych w Sejmie lobbystów.

- Dobrze, że powstała na ten temat dyskusja, bo jest jeszcze kilka spraw, które należałoby w ustawie o lobbingu przedyskutować, np. kwestia uczestnictwa w pracach podkomisji sejmowych, na które dzisiaj - w przeciwieństwie do różnego rodzaju ekspertów - legalnie zarejestrowani lobbyści nie mogą uczestniczyć - podsumowuje nasz rozmówca.

#0005
Pociąg Wrocław - Ścinawa (planowy odjazd o godz. 22.25) podstawiony został na peron Dworca Głównego już o godz. 22.05. O godz. 22.20 przez głośniki poinformowano, że odjazd pociągu będzie opóźniony o 30 minut. Po 30 minutach podano, że pociąg będzie opóźniony jednak o godzinę. Okazało się, że pociąg do Ścinawy czeka na skomunikowanie się z pociągiem z Warszawy, bo ktoś będzie się przesiadał. Na szczęście po kilku minutach wjechał pociąg z Warszawy i okazało się, że do pociągu do Ścinawy biegnie... jedna osoba!

Chciałbym zapytać, czy to normalne, aby opóźniać pociąg o godzinę w oczekiwaniu na jednego pasażera? Jestem strasznie ciekaw, czy można sobie jechać opóźnionym pociągiem A i poprosić kogoś z obsługi, aby załatwił to, że pociąg B poczeka? - zastanawia się Shaggy.

Sprawdziliśmy: odpowiedź brzmi: "tak", ale trzeba spełnić kilka warunków.

Jak zatrzymać odjazd pociągu

Zaczyna się od opóźnienia pierwszego pociągu. W tym konkretnym przypadku pociągu pospiesznego Warszawa - Wrocław wynosiło ono 54 minuty i było spowodowane awarią dwóch wagonów, które na trasie trzeba było wypiąć ze składu.

W takiej sytuacji pasażer, który obawia się, że nie zdąży na pociąg, na który chciał się przesiąść, powinien zgłosić się do kierownika pociągu. Ten ma obowiązek przekazać sprawę do dyspozytora przewoźnika pociągu, który miałby czekać na pasażerów. Jeśli chodzi o skomunikowanie pociągu osobowego PKP Przewozów Regionalnych z pospiesznym, obsługiwanym przez spółkę Intercity, decyzja leży w gestii Intercity. I odwrotnie.

Dyspozytor powinien skonsultować się z dyżurującym przedstawicielem kierownictwa. - Na przykład we wtorek zdecydowałem o wstrzymaniu międzynarodowego pociągu do Goerlitz dla sześciu osób jadących opóźnionym pociągiem z Krakowa - mówi Andrzej Piech, dyrektor wrocławskiego oddziału spółki PKP Przewozy Regionalne.

Przy podejmowaniu decyzji o skomunikowaniu pociągów duże znaczenie ma pora dnia i częstotliwość kursowania pociągów na danej trasie. - Jeśli jest godzina 14, a za godzinę będzie kolejny pociąg, to nikt nie będzie niczego wstrzymywał. Ale jeśli jest to ostatni pociąg danego dnia, a ktoś miałby z powodu opóźnienia spędzić noc na dworcu, to raczej pociąg skomunikujemy - wyjaśnia dyrektor Piech.

Podobnie jeśli chodziłoby na przykład o wycieczkę szkolną czy większą grupę pasażerów.

Ale uwaga! Pasażer powinien mieć wykupiony bilet do stacji końcowej. Bo jeśli ktoś, kto chciał z Warszawy dojechać z przesiadką do Ścinawy, liczył na to, że bilet na trasie Wrocław - Ścinawa kupi dopiero na dworcu we Wrocławiu lub w drugim pociągu - może zostać na lodzie.

Podobnie gdyby ktoś chciał drugim pociągiem dojechać na przykład ze stacji Wrocław Główny tylko do stacji Wrocław Kuźniki. - Nie wstrzymamy pociągu dla osoby, która na miejsce może dojechać tramwajem albo pociągiem podmiejskim - mówi Andrzej Piech.

Nie wiadomo, czy ktoś oszukał

W przypadku wtorkowego odjazdu do Ścinawy dyspozytor PKP Przewozów Regionalnych dostał informację, że z pośpiesznego chce się przesiąść nie jedna, ale siedem osób. 

- Nie jestem w stanie stwierdzić, czy pasażer celowo wprowadził w błąd kierownika pociągu. Może być też tak, że ktoś, kto kiedyś spóźnił się na pociąg, załatwił sobie własny transport bez oglądania się na nas. A może ludzie z czekającego pociągu nie zauważyli pozostałych przesiadających się pasażerów? - zastanawia się Andrzej Piech.

#0006
Adolf Merckle targnął się na swoje życie w miniony poniedziałek rzucając się pod pociąg. - Przemysłowcy, którzy tracą fortunę na giełdzie mają inne powody do samobójstwa niż ojciec szóstki dzieci, którego wyrzucono z pracy - mówi Detlev Liepmann, profesor psychologii ekonomii z Berlin Freie Universität.

- Życie Merckla nie było zagrożone przez fakt, że nie będzie już miał z czego płacić rachunków. Przemysłowiec nie mógł się pogodzić z utratą twarzy w towarzystwie, według niego stracił po prostu honor - dodaje Liepmann. 

Obok 74-letniego Merckla, który był według magazynu Forbes na piątym miejscu wśród najbogatszych Niemców, samobójstwo popełnił też Thierry Magon de la Villehuchet. Tego współzałożyciela firmy Access International znaleziono z przeciętymi nadgarstkami. Wcześniej stracił niemal 1,5 miliarda wskutek machinacji finansowych Bernarda Madoffa. 

- Ludzie jak Merckle są wyjątkowo zmotywowani ale też niezwykle wrażliwi - mówi Gerrit Grahl, psychoterapeuta z frankfurckiej dzielnicy bankowej, którego klientami jest około 400 finansistów. - Inni powiedzieliby "do diabła z tym" i ratowali raczej własną skórę - dodał. 

#0007
Chcę podziękować prezydentowi Bushowi, że zgodził się nas przyjąć w Białym Domu - powiedział Obama. Nietypowe spotkanie prezydenta-elekta z wszystkimi żyjącymi, byłymi prezydentami USA odbyło się w Białym Domu. W Gabinecie Owalnym Obamie towarzyszyli urzędujący prezydent George Bush, jego ojciec i były prezydent George Bush senior, Bill Clinton i Jimmy Carter. - Każdy z nich wie, że praca w tym biurze wiąże się z wielką odpowiedzialnością - powiedział prezydent -elekt. - Spotkanie było dla mnie nadzwyczajną okazją, by skorzystać z rady i doświadczenia moich poprzedników - dodał. 

- Bez względu na to, czy w Białym Domu zasiada Republikanin czy Demokrata wszyscy tak samo troszczymy się o nasz kraj - powiedział ustępujący prezydent George Bush. Po spotkaniu prezydenci zjedli wspólnie prywatny lunch. 

#0008
Łukasz Ł. wpadł nie dlatego, że jest bandziorem. Ktoś doniósł policji, że może mieć broń. I policjanci zapukali do niego. Przeszukali mu dom i znaleźli 250 sztuk amunicji oraz broń - jedną krótką gazową, a drugą długą myśliwską.

Jacek Ł. tłumaczył, że broń i amunicję odziedziczył po zmarłym ojcu. Pokazał nawet im zezwolenie na broń wydane na ojca. Niestety, tak jak nie można prowadzić na prawo jazdy ojca, tak nie można mieć broni na pozwolenie ojca. Policjanci zabrali broń i zatrzymali 50-latka. Usłyszy zarzut nielegalnego posiadania broni. Grozi mu za to do sześciu miesięcy do ośmiu lat więzienia. 

Przy tej okazji policja przypomina - jeśli umrze nam członek rodziny, który mógł mieć broń, trzeba ją szybko znaleźć i zgłosić policji. Nie wolno jej przetrzymywać bez zezwolenia.

#0009
Bilans mrozów w Polsce: siedem ofiar we wtorek

Jak podaje Mazurska Służba Ratownicza w Okartowie, grubość tafli lodu na niektórych zbiornikach w rejonie Wielkich Jezior sięga nawet 10 cm. Nad Śniardwami w miniony weekend rozegrano nawet zawody bojerowe, ale lód, na którym się ślizgano był wcześniej przebadany pod względem bezpieczeństwa. Mimo to i tak jeden z żeglarzy wpadł w szczelinę lodową.

To że jezioro Hańcza zamarzło wcześniej niż zwykle jest efektem kilkudniowych silnych mrozów na Suwalszczyźnie - poinformowała dyrektor Suwalskiego Parku Krajobrazowego Teresa Świerubska. Jezioro Hańcza ma 108,5 metra głębokości. Zamarza najpóźniej spośród wszystkich jezior Północno-Wschodniej Polski. W niektórych latach w ogóle na jeziorze nie było lodu.

- W tym roku Hańcza zamarzła bardzo szybko, bo już na początku stycznia. Zwykle, jeśli w ogóle zamarza to na przełomie stycznia i lutego - powiedziała Świerubska.

Tafla równa jak szkło

Świerubska dodała, że to niezwykła sytuacja, bo najczęściej Hańcza zamarza stopniowo - po kawałku. Tafla lodu jest wówczas nierówna. W tym roku tafla jest równa jak szkło.

Od kilku dni na Suwalszczyźnie są duże mrozy. Temperatura w ciągu dnia sięgała kilkunastu stopni mrozu, zaś w nocy przy gruncie dochodziła prawie do minus 30 st. Celsjusza.

Jezioro Hańcza położone jest na Pojezierzu Wschodniosuwalskim, na terenie Suwalskiego Parku Krajobrazowego i jest w całości objęte ochroną jako rezerwat przyrody. Jego głębokość wynosi 108,5 m, ale według innych danych 111,5 lub 113 m. Ma powierzchnię 304 ha.

Jest to jedno z największych jezior na Suwalszczyźnie. Wody jeziora Hańcza są bardzo czyste, przezroczystość dochodzi tam do 12 m.

Wielkie Jeziora Mazurskie to m.in. Śniardwy (113,8 km kw.), Mamry (105 km kw.) oraz Niegocin, Orzysz, Jagodne, Tałty.


#0010
Robert Kubica wygrał plebiscyt "Przeglądu Sportowego" na najlepszego polskiego sportowca 2008. I wszystko byłoby w porządku, gdyby nie fakt, że mieliśmy w tym roku Igrzyska Olimpijskie, a na nich trzy złote medale.

Plebiscyt "PS" - co by o nim nie mówić, to najbardziej prestiżowa impreza tego typu w Polsce - zawsze wygrywali mistrzowie olimpijscy, jeśli jacyś byli. Do wygranej w 1948 roku wystarczył Aleksemu Antkiewiczowi olimpijski medal brązowy - pierwszy polski medal po wojnie. Jedynie w 1936 roku mieliśmy medalistów olimpijskich (ale nie mistrzów), a wygrała Jadwiga Jędrzejowska, która na igrzyskach nie startowała.

Tomasz Majewski, Leszek Blanik i czwórka wioślarska - oni zdobywali złote medale na Igrzyskach. Robert Kubica - przy całym dla niego szacunku - w swojej dyscyplinie był czwarty, wygrywając jeden z wyścigów.

Nie ma co się obrażać na wyniki - głosowali kibice, wola ludu brzmi: Robert Kubica jest najlepszym polskim sportowcem. Być może chodzi o to, że Kubica startował na wysokim poziomie przez cały rok, a mistrzowie olimpijscy tylko błysnęli - ale to już różnica między dyscyplinami (Blanikomania? Mało prawdopodobne).

A być może po prostu czasy się zmieniają - a w najbliższych latach będą wygrywać już nie mistrzowie starych dyscyplin, ale mistrzowie nowych: mma, sportów ekstremalnych, golfa. Przyjdą Wam do głowy i inne pomysły. Formułę 1 mamy już za sobą.

I - powtarzam - nie ma co się obrażać.

Po kolei - rok olimpijski, zwycięzca i trochę faktów:

1928 - Halina Konopacka (IO w Amsterdamie - złoty medal w rzucie dyskiem)

1932 - Stanisława Walasiewiczówna (IO w Los Angeles - złoty medal w biegu na 100 metrów)

1936 - Jadwiga Jędrzejowska - tenis (Polska nie zdobyła na IO w Berlinie żadnego złotego medalu)

1948 - Aleksy Antkieiwcz (IO w Londynie - brązowy medal w boksie, waga piórkowa - jedyny medal dla Polski)

1952 - Zygmunt Chychła (IO w Helsinkach - złoty medal w boksie, waga półśrednia)

1956 - Elżbieta Krzesińska (IO w Melbourne - złoty medal w skoku w dal)

1960 - Józef Szmidt (IO w Rzymie - złoty medal w trójskoku)

1964 - Józef Szmidt (IO w Tokio - złoty medal w trójskoku)

1968 - Jerzy Pawłowski (IO w Meskyku - złoty medal w szabli)

1972 - Witold Woyda (IO w Monachium - złote medale we florecie indywidualnie i drużynowo)

1976 - Irena Szewińska (IO w Montralu - złoty medal w biegu na 400 metrów)

1980 - Władysław Kozakiewicz (IO w Moskwie - złoty medal w skoku o tyczce)

1984 - Andrzej Grubba (Polacy nie startowali na IO w Los Angeles)

1988 - Waldemar Legień (IO w Seulu - złoty medal w judo, waga do 78 kg)

1992 - Waldemar Legień (IO w Barcelonie - złoty medal w judo, waga do 86 kg)

1996 - Renata Mauer (IO w Atlancie - złoty medal w strzelaniu z karabinu pneumatycznego i brązowy medal w strzelaniu z karabinu standard)

2000 - Robert Korzeniowski (IO w Sydney - złote medale w chodzie na 20 i 50 kilometrów)

2004 - Otylia Jędrzejczak (IO w Atenach - złoty medal w pływaniu na 200 metrów motylkowym, srebrne medale na 100 metrów motylkowym i 400 metrów dowolnym)

2008 - Robert Kubica - czwarte miejsce w klasyfikacji generalnej MŚ Formuły 1 (polscy mistrzowie olimpijscy z Pekinu: Tomasz Majewski w pchnięciu kulą, Leszek Blanik w skoku przez zdaje się konia, albo stół gimnastyczny oraz Konrad Wasielewski, Marek Kolbowicz, Michał Jeliński, Adam Korol w wioślarstwie, czwórka podwójna bez sternika)
